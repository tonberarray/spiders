{"title": "点绛唇·春眺", "dynasty": "清代", "author": "凌廷堪", "content": "青粉墙西，紫骢嘶过垂杨道。画楼春早，一树桃花笑。前梦迷离，人远波声小。年时到，越溪云杳，风雨连天草。"}
{"title": "卜算子·新柳", "dynasty": "清代", "author": "纳兰性德", "content": "娇软不胜垂，瘦怯那禁舞。多事年年二月风，翦出鹅黄缕。一种可怜生，落日和烟雨。苏小门前长短条，即渐迷行处。"}
{"title": "木兰花慢·送翁五峰游江陵", "dynasty": "宋代", "author": "吴文英", "content": "送秋云万里，算舒卷、总何心。叹路转羊肠，人营燕垒，霜满蓬簪。愁侵。庾尘满袖，便封侯、那羡汉淮阴。一醉莼丝脍玉，忍教菊老松深。 离音。又听西风，金井树、动秋吟。向暮江目断，鸿飞渺渺，天色沈沈。沾襟。四弦夜语，问杨琼、往事到寒砧。争似湖山岁晚，静梅香底同斟。"}
{"title": "如梦令·谁伴明窗独坐", "dynasty": "宋代", "author": "向滈", "content": "谁伴明窗独坐。和我影儿两个。灯烬欲眠时，影也把人抛躲。无那。无那。好个恓惶的我。"}
{"title": "送金城公主适西蕃应制", "dynasty": "唐代", "author": "郑愔", "content": "下嫁戎庭远，和亲汉礼优。笳声出虏塞，箫曲背秦楼。 贵主悲黄鹤，征人怨紫骝。皇情眷亿兆，割念俯怀柔。"}
{"title": "秋风函谷应诏", "dynasty": "唐代", "author": "徐惠", "content": "秋风起函谷，劲气动河山。偃松千岭上，杂雨二陵间。低云愁广隰，落日惨重关。此时飘紫气，应验真人还。"}
{"title": "无题二首", "dynasty": "唐代", "author": "李商隐", "content": "八岁偷照镜，长眉已能画。十岁去踏青，芙蓉作裙衩。十二学弹筝，银甲不曾卸。十四藏六亲，悬知犹未嫁。十五泣春风，背面秋千下。\n幽人不倦赏，秋暑贵招邀。竹碧转怅望，池清尤寂寥。露花终裛湿，风蝶强娇饶。此地如携手，兼君不自聊。"}
{"title": "梅花落", "dynasty": "唐代", "author": "杨炯", "content": "窗外一株梅，寒花五出开。影随朝日远，香逐便风来。泣对铜钩障，愁看玉镜台。行人断消息，春恨几裴回。"}
{"title": "闲居初夏午睡起·其二", "dynasty": "宋代", "author": "杨万里", "content": "松阴一架半弓苔，偶欲看书又懒开。戏掬清泉洒蕉叶，儿童误认雨声来。"}
{"title": "武侯庙", "dynasty": "明代", "author": "佚名", "content": "剑江春水绿沄沄，五丈原头日又曛。旧业未能归后主，大星先已落前军。南阳祠宇空秋草，西蜀关山隔暮云。正统不惭传万古，莫将成败论三分。"}
{"title": "洛阳陌", "dynasty": "唐代", "author": "李白", "content": "白玉谁家郎，回车渡天津。看花东陌上，惊动洛阳人。"}
{"title": "后宫词", "dynasty": "唐代", "author": "白居易", "content": "泪湿罗巾梦不成，夜深前殿按歌声。 红颜未老恩先断，斜倚薰笼坐到明。"}
{"title": "蓟中作", "dynasty": "唐代", "author": "高适", "content": "策马自沙漠，长驱登塞垣。边城何萧条，白日黄云昏。一到征战处，每愁胡虏翻。岂无安边书，诸将已承恩。惆怅孙吴事，归来独闭门。"}
{"title": "晓日", "dynasty": "唐代", "author": "韩偓", "content": "天际霞光入水中，水中天际一时红。直须日观三更后，首送金乌上碧空。"}
{"title": "陇头歌辞三首", "dynasty": "南北朝", "author": "佚名", "content": "陇头流水，流离山下。念吾一身，飘然旷野。\n朝发欣城，暮宿陇头。寒不能语，舌卷入喉。\n陇头流水，鸣声呜咽。遥望秦川，心肝断绝。"}
{"title": "少年游·重阳过后", "dynasty": "宋代", "author": "晏殊", "content": "重阳过后，西风渐紧，庭树叶纷纷。朱阑向晓，芙蓉妖艳，特地斗芳新。霜前月下，斜红淡蕊，明媚欲回春。莫将琼萼等闲分，留赠意中人。"}
{"title": "经邹鲁祭孔子而叹之", "dynasty": "唐代", "author": "李隆基", "content": "夫子何为者，栖栖一代中。地犹鄹氏邑，宅即鲁王宫。叹凤嗟身否，伤麟怨道穷。今看两楹奠，当与梦时同。"}
{"title": "生查子·东风不解愁", "dynasty": "清代", "author": "纳兰性德", "content": "东风不解愁，偷展湘裙衩。独夜背纱笼，影著纤腰画。爇尽水沉烟，露滴鸳鸯瓦。花骨冷宜香，小立樱桃下。"}
{"title": "画堂春·雨中杏花", "dynasty": "明代", "author": "陈子龙", "content": "轻阴池馆水平桥，一番弄雨花梢。微寒著处不胜娇，此际魂销。忆昔青门堤外，粉香零乱朝朝。玉颜寂寞淡红飘，无那今宵"}
{"title": "杨叛儿", "dynasty": "唐代", "author": "李白", "content": "君歌杨叛儿，妾劝新丰酒。何许最关人，乌啼白门柳。乌啼隐杨花，君醉留妾家。博山炉中沉香火，双烟一气凌紫霞。"}
{"title": "放言五首·其三", "dynasty": "唐代", "author": "白居易", "content": "赠君一法决狐疑，不用钻龟与祝蓍。试玉要烧三日满，辨材须待七年期。周公恐惧流言日，王莽谦恭未篡时。向使当初身便死，一生真伪复谁知？"}
{"title": "日暮", "dynasty": "唐代", "author": "杜甫", "content": "牛羊下来久，各已闭柴门。风月自清夜，江山非故园。石泉流暗壁，草露滴秋根。头白灯明里，何须花烬繁。"}
{"title": "画堂春·东风吹柳日初长", "dynasty": "宋代", "author": "秦观", "content": "东风吹柳日初长，雨余芳草斜阳。杏花零落燕泥香，睡损红妆。宝篆烟销龙凤，画屏云锁潇湘。夜寒微透薄罗裳，无限思量。"}
{"title": "从军行二首", "dynasty": "唐代", "author": "王昌龄", "content": "向夕临大荒，朔风轸归虑。平沙万里馀，飞鸟宿何处。虏骑猎长原，翩翩傍河去。边声摇白草，海气生黄雾。百战苦风尘，十年履霜露。虽投定远笔，未坐将军树。早知行路难，悔不理章句。\n秋草马蹄轻，角弓持弦急。去为龙城战，正值胡兵袭。军气横大荒，战酣日将入。长风金鼓动，白露铁衣湿。四起愁边声，南庭时伫立。断蓬孤自转，寒雁飞相及。万里云沙涨，平原冰霰涩。惟闻汉使还，独向刀环泣。"}
{"title": "高阳池送朱二", "dynasty": "唐代", "author": "孟浩然", "content": "当昔襄阳雄盛时，山公常醉习家池。池边钓女日相随，妆成照影竟来窥。澄波澹澹芙蓉发，绿岸参参杨柳垂。一朝物变人亦非，四面荒凉人住稀。意气豪华何处在，空余草露湿罗衣。此地朝来饯行者，翻向此中牧征马。征马分飞日渐斜，见此空为人所嗟。殷勤为访桃源路，予亦归来松子家。"}
{"title": "寒食野望吟", "dynasty": "唐代", "author": "白居易", "content": "乌啼鹊噪昏乔木，清明寒食谁家哭。风吹旷野纸钱飞，古墓垒垒春草绿。棠梨花映白杨树，尽是死生别离处。冥冥重泉哭不闻，萧萧暮雨人归去。"}
{"title": "沁园春·十万琼枝", "dynasty": "清代", "author": "陈维崧", "content": "题徐渭文《钟山梅花图》，同云臣、南耕、京少赋。\n十万琼枝，矫若银虬，翩如玉鲸。正困不胜烟，香浮南内；娇偏怯雨，影落西清。夹岸亭台，接天歌管，十四楼中乐太平。谁争赏？有珠珰贵戚，玉佩公卿。 如今潮打孤城，只商女船头月自明。叹一夜啼乌，落花有恨；五陵石马，流水无声。寻去疑无，看来似梦，一幅生绡泪写成。携此卷，伴水天闲话，江海余生。"}
{"title": "赋得暮雨送李胄 / 赋得暮雨送李曹", "dynasty": "唐代", "author": "韦应物", "content": "楚江微雨里，建业暮钟时。漠漠帆来重，冥冥鸟去迟。海门深不见，浦树远含滋。相送情无限，沾襟比散丝。"}
{"title": "游洞庭湖五首·其二", "dynasty": "唐代", "author": "李白", "content": "南湖秋水夜无烟，耐可乘流直上天。且就洞庭赊月色，将船买酒白云边。"}
{"title": "金缕曲·亡妇忌日有感", "dynasty": "清代", "author": "纳兰性德", "content": "此恨何时已。滴空阶、寒更雨歇，葬花天气。三载悠悠魂梦杳，是梦久应醒矣。料也觉、人间无味。不及夜台尘土隔，冷清清、一片埋愁地。钗钿约，竟抛弃。重泉若有双鱼寄。好知他、年来苦乐，与谁相倚。我自中宵成转侧，忍听湘弦重理。待结个、他生知己。还怕两人俱薄命，再缘悭、剩月零风里。清泪尽，纸灰起。"}
{"title": "寒食还陆浑别业", "dynasty": "唐代", "author": "宋之问", "content": "洛阳城里花如雪，陆浑山中今始发。旦别河桥杨柳风，夕卧伊川桃李月。伊川桃李正芳新，寒食山中酒复春。野老不知尧舜力，酣歌一曲太平人。"}
{"title": "与梦得沽酒闲饮且约后期", "dynasty": "唐代", "author": "白居易", "content": "少时犹不忧生计，老后谁能惜酒钱？共把十千沽一斗，相看七十欠三年。闲征雅令穷经史，醉听清吟胜管弦。更待菊黄家酿熟，共君一醉一陶然。"}
{"title": "鹧鸪天·正月十一日观灯", "dynasty": "宋代", "author": "姜夔", "content": "巷陌风光纵赏时。笼纱未出马先嘶。白头居士无呵殿，只有乘肩小女随。 花满市，月侵衣。少年情事老来悲。沙河塘上春寒浅，看了游人缓缓归。"}
{"title": "青溪 / 过青溪水作", "dynasty": "唐代", "author": "王维", "content": "言入黄花川，每逐清溪水。随山将万转，趣途无百里。声喧乱石中，色静深松里。漾漾泛菱荇，澄澄映葭苇。我心素已闲，清川澹如此。请留磐石上，垂钓将已矣。(磐石 一作：盘石)"}
{"title": "江南", "dynasty": "两汉", "author": "佚名", "content": "江南可采莲，莲叶何田田。鱼戏莲叶间。鱼戏莲叶东，鱼戏莲叶西，鱼戏莲叶南，鱼戏莲叶北。"}
{"title": "述酒", "dynasty": "魏晋", "author": "陶渊明", "content": "重离照南陆，鸣鸟声相闻；秋草虽未黄，融风久已分。素砾皛修渚，南岳无馀云。豫章抗高门，重华固灵坟。流泪抱中叹，倾耳听司晨。神州献嘉粟，西灵为我驯。诸梁董师旅，芊胜丧其身。山阳归下国，成名犹不勤。卜生善斯牧，安乐不为君。平王去旧京，峡中纳遗薰。双阳甫云育，三趾显奇文。王子爱清吹，日中翔河汾。朱公练九齿，闲居离世纷。峨峨西岭内，偃息常所亲。天容自永固，彭殇非等伦。"}
{"title": "定之方中", "dynasty": "先秦", "author": "佚名", "content": "定之方中，作于楚宫。揆之以日，作于楚室。树之榛栗，椅桐梓漆，爰伐琴瑟。升彼虚矣，以望楚矣。望楚与堂，景山与京。降观于桑，卜云其吉，终焉允臧。灵雨既零，命彼倌人。星言夙驾，说于桑田。匪直也人，秉心塞渊。騋牝三千。"}
{"title": "念奴娇·梅", "dynasty": "宋代", "author": "辛弃疾", "content": "疏疏淡淡，问阿谁、堪比天真颜色。笑杀东君虚占断，多少朱朱白白。雪里温柔，水边明秀，不借春工力。骨清香嫩，迥然天与奇绝。 尝记宝篽寒轻，琐窗人睡起，玉纤轻摘。漂泊天涯空瘦损，犹有当年标格。万里风烟，一溪霜月，未怕欺他得。不如归去，阆苑有个人忆。"}
{"title": "移居二首", "dynasty": "魏晋", "author": "陶渊明", "content": "昔欲居南村，非为卜其宅。闻多素心人，乐与数晨夕。怀此颇有年，今日从兹役。敝庐何必广，取足蔽床席。邻曲时时来，抗言谈在昔。奇文共欣赏，疑义相与析。\n春秋多佳日，登高赋新诗。过门更相呼，有酒斟酌之。农务各自归，闲暇辄相思。相思则披衣，言笑无厌时。此理将不胜？无为忽去兹。衣食当须纪，力耕不吾欺。"}
{"title": "花犯·谢黄复庵除夜寄古梅枝", "dynasty": "宋代", "author": "吴文英", "content": "翦横枝，清溪分影，翛然镜空晓。小窗春到。怜夜冷孀娥，相伴孤照。古苔泪锁霜千点，苍华人共老。料浅雪、黄昏驿路，飞香遗冻草。 行云梦中认琼娘，冰肌瘦，窈窕风前纤缟。残醉醒，屏山外、翠禽声小。寒泉贮、绀壶渐暖，年事对、青灯惊换了。但恐舞、一帘胡蝶，玉龙吹又杳。"}
{"title": "暮春有感寄友人", "dynasty": "唐代", "author": "鱼玄机", "content": "莺语惊残梦，轻妆改泪容。竹阴初月薄，江静晚烟浓。 湿觜衔泥燕，香须采蕊蜂。独怜无限思，吟罢亚枝松。"}
{"title": "度大庾岭", "dynasty": "唐代", "author": "宋之问", "content": "度岭方辞国，停轺一望家。魂随南翥鸟，泪尽北枝花。山雨初含霁，江云欲变霞。但令归有日，不敢恨长沙。"}
{"title": "白驹", "dynasty": "先秦", "author": "佚名", "content": "皎皎白驹，食我场苗。絷之维之，以永今朝。所谓伊人，于焉逍遥？皎皎白驹，食我场藿。絷之维之，以永今夕。所谓伊人，于焉嘉客？皎皎白驹，贲然来思。尔公尔侯，逸豫无期？慎尔优游，勉尔遁思。皎皎白驹，在彼空谷。生刍一束，其人如玉。毋金玉尔音，而有遐心。"}
{"title": "羽林郎", "dynasty": "两汉", "author": "辛延年", "content": "昔有霍家奴，姓冯名子都。依倚将军势，调笑酒家胡。胡姬年十五，春日独当垆。长裾连理带，广袖合欢襦。头上蓝田玉，耳后大秦珠。两鬟何窈窕，一世良所无。一鬟五百万，两鬟千万余。不意金吾子，娉婷过我庐。银鞍何煜耀，翠盖空踟蹰。就我求清酒，丝绳提玉壶。就我求珍肴，金盘脍鲤鱼。贻我青铜镜，结我红罗裾。不惜红罗裂，何论轻贱躯。男儿爱后妇，女子重前夫。人生有新旧，贵贱不相逾。多谢金吾子，私爱徒区区。"}
{"title": "高山流水·素弦一一起秋风", "dynasty": "宋代", "author": "吴文英", "content": "丁基仲侧室善丝桐赋咏，晓达音吕，备歌舞之妙。\n素弦一一起秋风。写柔情、都在春葱。徽外断肠声，霜宵暗落惊鸿。低颦处、翦绿裁红。仙郎伴、新制还赓旧曲，映月帘栊。似名花并蒂，日日醉春浓。吴中。空传有西子，应不解、换徵移宫。兰蕙满襟怀，唾碧总喷花茸。后堂深、想费春工。客愁重、时听蕉寒雨碎，泪湿琼钟。恁风流也称，金屋贮娇慵。"}
{"title": "绝句四首·其四", "dynasty": "唐代", "author": "杜甫", "content": "药条药甲润青青，色过棕亭入草亭。苗满空山惭取誉，根居隙地怯成形。"}
{"title": "再宿武关", "dynasty": "唐代", "author": "李涉", "content": "远别秦城万里游，乱山高下出商州。关门不锁寒溪水，一夜潺湲送客愁。"}
{"title": "眼儿媚·萋萋芳草小楼西", "dynasty": "明代", "author": "刘基", "content": "萋萋芳草小楼西，云压雁声低。两行疏柳，一丝残照，万点鸦栖。春山碧树秋重绿，人在武陵溪。无情明月，有情归梦，同到幽闺。"}
{"title": "寻隐者不遇", "dynasty": "宋代", "author": "魏野", "content": "寻真误入蓬莱岛，香风不动松花老。采芝何处未归来，白云遍地无人扫。"}
{"title": "满江红·中秋夜潮", "dynasty": "宋代", "author": "史达祖", "content": "万水归阴，故潮信盈虚因月。偏只到、凉秋半破，斗成双绝。有物指磨金镜净，何人拏攫银河决？想子胥今夜见嫦娥，沉冤雪。光直下，蛟龙穴；声直上，蟾蜍窟。对望中天地，洞然如刷。激气已能驱粉黛，举杯便可吞吴越。待明朝说似与儿曹，心应折！"}
{"title": "忆江南·多少泪", "dynasty": "五代", "author": "李煜", "content": "多少泪，沾袖复横颐。心事莫将和泪滴，凤笙休向月明吹，肠断更无疑。"}
{"title": "赠李白", "dynasty": "唐代", "author": "杜甫", "content": "二年客东都，所历厌机巧。野人对膻腥，蔬食常不饱。岂无青精饭，使我颜色好。苦乏大药资，山林迹如扫。李侯金闺彦，脱身事幽讨。亦有梁宋游，方期拾瑶草。"}
{"title": "清平乐·平原放马", "dynasty": "宋代", "author": "张炎", "content": "辔摇衔铁。蹴踏平原雪。勇趁军声曾汗血。闲过升平时节。 茸茸春草天涯。涓涓野水晴沙。多少骅骝老去，至今犹困盐车。"}
{"title": "疾邪诗二首", "dynasty": "两汉", "author": "赵壹", "content": "河清不可恃，人寿不可延。顺风激靡草，富贵者称贤。文籍虽满腹，不如一囊钱。伊优北堂上，肮脏倚门边。\n势家多所宜，咳唾自成珠。被褐怀金玉，兰蕙化为刍。贤者虽独悟，所困在群愚。且各守尔分，勿复空驰驱。哀哉复哀哉，此是命矣夫！"}
{"title": "霜天晓角·旅兴", "dynasty": "宋代", "author": "辛弃疾", "content": "吴头楚尾，一棹人千里，休说旧愁新恨，长亭树，今如此。宦游吾倦矣，玉人留我醉，明日万花寒食，得且住，为佳耳。"}
{"title": "南乡子·舟中记梦", "dynasty": "宋代", "author": "辛弃疾", "content": "欹枕艣声边，贪听咿哑聒醉眠。梦里笙歌花底去；依然，翠袖盈盈在眼前。　　别后两眉尖，欲说还休梦已阑。只记埋怨前夜月，相看，不管人愁独自圆。"}
{"title": "秋日赴阙题潼关驿楼 / 行次潼关逢魏扶东归", "dynasty": "唐代", "author": "许浑", "content": "红叶晚萧萧，长亭酒一瓢。残云归太华，疏雨过中条。树色随山迥，河声入海遥。帝乡明日到，犹自梦渔樵。"}
{"title": "凤衔杯·有美瑶卿能染翰", "dynasty": "宋代", "author": "柳永", "content": "有美瑶卿能染翰。千里寄、小诗长简。想初襞苔笺，旋挥翠管红窗畔。渐玉箸、银钩满。锦囊收，犀轴卷。常珍重、小斋吟玩。更宝若珠玑，置之怀袖时时看。似频见、千娇面。"}
{"title": "浣溪沙·徐州藏春阁园中", "dynasty": "宋代", "author": "苏轼", "content": "惭愧今年二麦丰，千畦细浪舞晴空。化工余力染夭红。归去山公应倒载，阑街拍手笑儿童。甚时名作锦薰笼。"}
{"title": "人月圆·春晚次韵", "dynasty": "元代", "author": "张可久", "content": "萋萋芳草春云乱，愁在夕阳中。短亭别酒，平湖画舫，垂柳骄骢。一声啼鸟，一番夜雨，一阵东风。桃花吹尽，佳人何在，门掩残红。"}
{"title": "送张五归山", "dynasty": "唐代", "author": "王维", "content": "送君尽惆怅，复送何人归。几日同携手，一朝先拂衣。东山有茅屋，幸为扫荆扉。当亦谢官去，岂令心事违。"}
{"title": "笼鹰词", "dynasty": "唐代", "author": "柳宗元", "content": "凄风淅沥飞严霜，苍鹰上击翻曙光。云披雾裂虹霓断，霹雳掣电捎平冈。砉然劲翮剪荆棘，下攫狐兔腾苍茫。爪毛吻血百鸟逝，独立四顾时激昂。炎风溽暑忽然至，羽翼脱落自摧藏。草中狸鼠足为患，一夕十顾惊且伤。但愿清商复为假，拔去万累云间翔。"}
{"title": "白纻辞三首", "dynasty": "唐代", "author": "李白", "content": "扬清歌，发皓齿，北方佳人东邻子。且吟白纻停绿水，长袖拂面为君起。寒云夜卷霜海空，胡风吹天飘塞鸿。玉颜满堂乐未终，馆娃日落歌吹濛。\n月寒江清夜沉沉，美人一笑千黄金。垂罗舞縠扬哀音，郢中白雪且莫吟，子夜吴歌动君心。动君心，冀君赏。愿作天池双鸳鸯，一朝飞去青云上。\n吴刀剪彩缝舞衣，明妆丽服夺春晖。扬眉转袖若雪飞，倾城独立世所稀。激楚结风醉忘归，高堂月落烛已微，玉钗挂缨君莫违。"}
{"title": "更漏子·春夜阑", "dynasty": "五代", "author": "毛文锡", "content": "春夜阑，春恨切，花外子规啼月。人不见，梦难凭，红纱一点灯。偏怨别，是芳节，庭下丁香千结。宵雾散，晓霞晖，梁间双燕飞。"}
{"title": "荷叶杯·知己一人谁是", "dynasty": "清代", "author": "纳兰性德", "content": "知己一人谁是？已矣。赢得误他生。有情终古似无情，别语悔分明。莫道芳时易度，朝暮。珍重好花天。为伊指点再来缘，疏雨洗遗钿。"}
{"title": "过山农家", "dynasty": "唐代", "author": "顾况", "content": "板桥人渡泉声，茅檐日午鸡鸣。莫嗔焙茶烟暗，却喜晒谷天晴。"}
{"title": "叹燕", "dynasty": "清代", "author": "陈忱", "content": "春归林木古兴嗟，燕语斜阳立浅沙。休说旧时王与谢，寻常百姓亦无家。"}
{"title": "春雪", "dynasty": "唐代", "author": "韩愈", "content": "新年都未有芳华，二月初惊见草芽。 白雪却嫌春色晚，故穿庭树作飞花。"}
{"title": "夏日游山家同夏少府", "dynasty": "唐代", "author": "骆宾王", "content": "返照下层岑，物外狎招寻。兰径薰幽珮，槐庭落暗金。谷静风声彻，山空月色深。一遣樊笼累，唯馀松桂心。"}
{"title": "秋波媚·七月十六日晚登高兴亭望长安南山", "dynasty": "宋代", "author": "陆游", "content": "秋到边城角声哀，烽火照高台。悲歌击筑，凭高酹酒，此兴悠哉。多情谁似南山月，特地暮云开。灞桥烟柳，曲江池馆，应待人来。"}
{"title": "水龙吟·次韵林圣予惜春", "dynasty": "宋代", "author": "晁补之", "content": "问春何苦匆匆，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春长不老，人愁春老，愁只是、人间有。春恨十常八九，忍轻孤、芳醪经口。那知自是，桃花结子，不因春瘦。世上功名，老来风味，春归时候。纵樽前痛饮，狂歌似旧，情难依旧。"}
{"title": "晚桃花", "dynasty": "唐代", "author": "白居易", "content": "一树红桃亚拂池，竹遮松荫晚开时。非因斜日无由见，不是闲人岂得知。寒地生材遗校易，贫家养女嫁常迟。春深欲落谁怜惜，白侍郎来折一枝。"}
{"title": "子夜吴歌·夏歌", "dynasty": "唐代", "author": "李白", "content": "镜湖三百里，菡萏发荷花。五月西施采，人看隘若耶。回舟不待月，归去越王家。"}
{"title": "送征雁", "dynasty": "唐代", "author": "钱起", "content": "秋空万里净，嘹唳独南征。风急翻霜冷，云开见月惊。 塞长怯去翼，影灭有馀声。怅望遥天外，乡愁满目生。"}
{"title": "移家别湖上亭", "dynasty": "唐代", "author": "戎昱", "content": "好是春风湖上亭，柳条藤蔓系离情。黄莺久住浑相识，欲别频啼四五声。"}
{"title": "临江仙·疾愈登望湖楼赠项长官", "dynasty": "宋代", "author": "苏轼", "content": "多病休文都瘦损，不堪金带垂腰。望湖楼上暗香飘。和风春弄袖，明月夜闻箫。酒醒梦回清漏永，隐床无限更潮。佳人不见董娇饶。徘徊花上月，空度可怜宵。"}
{"title": "应天长·别来半岁音书绝", "dynasty": "唐代", "author": "韦庄", "content": "别来半岁音书绝，一寸离肠千万结。难相见，易相别，又是玉楼花似雪。暗相思，无处说，惆怅夜来烟月。想得此时情切，泪沾红袖黦。"}
{"title": "妾薄命·为曾南丰作", "dynasty": "宋代", "author": "陈师道", "content": "主家十二楼，一身当三千。古来妾薄命，事主不尽年。起舞为主寿，相送南阳阡。忍著主衣裳，为人作春妍。有声当彻天，有泪当彻泉。死者恐无知，妾身长自怜。\n叶落风不起，山空花自红。捐世不待老，惠妾无其终。一死尚可忍，百岁何当穷？天地岂不宽？妾身自不容。死者如有知，杀身以相从。向来歌舞地，夜雨鸣寒蛩。"}
{"title": "绵蛮", "dynasty": "先秦", "author": "佚名", "content": "绵蛮黄鸟，止于丘阿。道之云远，我劳如何。饮之食之，教之诲之。命彼后车，谓之载之。\n绵蛮黄鸟，止于丘隅。岂敢惮行，畏不能趋。饮之食之。教之诲之。命彼后车，谓之载之。\n绵蛮黄鸟，止于丘侧。岂敢惮行，畏不能极。饮之食之，教之诲之。命彼后车，谓之载之。"}
{"title": "侍宴安乐公主新宅应制", "dynasty": "唐代", "author": "沈佺期", "content": "皇家贵主好神仙，别业初开云汉边。山出尽如鸣凤岭，池成不让饮龙川。妆楼翠幌教春住，舞阁金铺借日悬。敬从乘舆来此地，称觞献寿乐钧天。"}
{"title": "哀郢二首", "dynasty": "宋代", "author": "陆游", "content": "远接商周祚最长，北盟齐晋势争强。章华歌舞终萧瑟，云梦风烟旧莽苍。草合故宫惟雁起，盗穿荒冢有狐藏。离骚未尽灵均恨，志士千秋泪满裳。\n荆州十月早梅春，徂岁真同下阪轮。天地何心穷壮士，江湖从古著羁臣。淋漓痛饮长亭暮，慷慨悲歌白发新。欲吊章华无处问，废城霜露湿荆榛。"}
{"title": "安贫", "dynasty": "唐代", "author": "韩偓", "content": "手风慵展一行书，眼暗休寻九局图。窗里日光飞野马，案头筠管长蒲卢。谋身拙为安蛇足，报国危曾捋虎须。举世可能无默识，未知谁拟试齐竽。"}
{"title": "自金陵溯流过白璧山玩月达天门寄句容王主簿", "dynasty": "唐代", "author": "李白", "content": "沧江溯流归，白璧见秋月。秋月照白璧，皓如山阴雪。幽人停宵征，贾客忘早发。进帆天门山，回首牛渚没。川长信风来，日出宿雾歇。故人在咫尺，新赏成胡越。寄君青兰花，惠好庶不绝。"}
{"title": "东城高且长", "dynasty": "两汉", "author": "佚名", "content": "东城高且长，逶迤自相属。回风动地起，秋草萋已绿。四时更变化，岁暮一何速！晨风怀苦心，蟋蟀伤局促。荡涤放情志，何为自结束？燕赵多佳人，美者颜如玉。被服罗裳衣，当户理清曲。音响一何悲！弦急知柱促。驰情整中带，沉吟聊踯躅。思为双飞燕，衔泥巢君屋。"}
{"title": "虞美人·雨后同干誉才卿置酒来禽花下作", "dynasty": "宋代", "author": "叶梦得", "content": "落花已作风前舞。又送黄昏雨。晓来庭院半残红。惟有游丝千丈、罥晴空。 殷勤花下同携手。更尽杯中酒。美人不用敛蛾眉。我亦多情无奈、酒阑时。"}
{"title": "送迁客", "dynasty": "唐代", "author": "栖蟾", "content": "谏频甘得罪，一骑入南深。若顺吾皇意，即无臣子心。 织花蛮市布，捣月象州砧。蒙雪知何日，凭楼望北吟。"}
{"title": "赠张徐州谡", "dynasty": "南北朝", "author": "范云", "content": "田家樵采去，薄暮方来归。还闻稚子说，有客款柴扉。傧从皆珠玳，裘马悉轻肥。轩盖照墟落，传瑞生光辉。疑是徐方牧，既是复疑非。思旧昔言有，此道今已微。物情弃疵贱，何独顾衡闱？恨不具鸡黍，得与故人挥。怀情徒草草，泪下空霏霏。寄书云间雁，为我西北飞。"}
{"title": "庆东原·西皋亭适兴", "dynasty": "元代", "author": "薛昂夫", "content": "兴为催租败，欢因送酒来。酒酣时诗兴依然在。黄花又开，朱颜未衰，正好忘怀。管甚有监州，不可无螃蟹。"}
{"title": "野色", "dynasty": "宋代", "author": "范仲淹", "content": "非烟亦非雾，幂幂映楼台。白鸟忽点破，残阳还照开。肯随芳草歇，疑逐远帆来。谁会山公意？登高醉始回。"}
{"title": "和李上舍冬日书事", "dynasty": "宋代", "author": "韩驹", "content": "北风吹日昼多阴，日暮拥阶黄叶深。倦鹊绕枝翻冻影，飞鸿摩月堕孤音。推愁不去如相觅，与老无期稍见侵。顾藉微官少年事，病来那复一分心？"}
{"title": "浣溪沙·败叶填溪水已冰", "dynasty": "清代", "author": "纳兰性德", "content": "败叶填溪水已冰，夕梦犹照短长亭。何年废寺失题名。倚马客临碑上字，斗鸡人拨佛前灯，净消尘土礼金经。"}
{"title": "和郭主簿·其一", "dynasty": "魏晋", "author": "陶渊明", "content": "蔼蔼堂前林，中夏贮清阴。凯风因时来，回飙开我襟。息交游闲业，卧起弄书琴。园蔬有余滋，旧谷犹储今。营己良有极，过足非所钦。舂秫作美酒，酒熟吾自斟。弱子戏我侧，学语未成音。此事真复乐，聊用忘华簪。遥遥望白云，怀古一何深！"}
{"title": "梅花落", "dynasty": "南北朝", "author": "鲍照", "content": "中庭多杂树，偏为梅咨嗟。问君何独然？念其霜中能作花，露中能作实。摇荡春风媚春日，念尔零落逐寒风，徒有霜华无霜质。(寒风 一作：风飚)"}
{"title": "长门怨三首", "dynasty": "唐代", "author": "刘皂", "content": "雨滴长门秋夜长，愁心和雨到昭阳。 泪痕不学君恩断，拭却千行更万行。 \n宫殿沈沈月欲分，昭阳更漏不堪闻。 珊瑚枕上千行泪，不是思君是恨君。 \n蝉鬓慵梳倚帐门，蛾眉不扫惯承恩。 旁人未必知心事，一面残妆空泪痕。"}
{"title": "缁衣", "dynasty": "先秦", "author": "佚名", "content": "缁衣之宜兮，敝予又改为兮。适子之馆兮，还予授子之粲兮。缁衣之好兮，敝予又改造兮。适子之馆兮，还予授子之粲兮。缁衣之席兮，敝予又改作兮。适子之馆兮，还予授子之粲兮。"}
{"title": "寄韩谏议注", "dynasty": "唐代", "author": "杜甫", "content": "今我不乐思岳阳，身欲奋飞病在床。美人娟娟隔秋水，濯足洞庭望八荒。鸿飞冥冥日月白，青枫叶赤天雨霜。玉京群帝集北斗，或骑麒麟翳凤凰。芙蓉旌旗烟雾落，影动倒景摇潇湘。星宫之君醉琼浆，羽人稀少不在旁。似闻昨者赤松子，恐是汉代韩张良。昔随刘氏定长安，帷幄未改神惨伤。国家成败吾岂敢，色难腥腐餐风香。周南留滞古所惜，南极老人应寿昌。美人胡为隔秋水，焉得置之贡玉堂。"}
{"title": "跂乌词", "dynasty": "唐代", "author": "柳宗元", "content": "城上日出群乌飞，鸦鸦争赴朝阳枝。刷毛伸羽和且乐，尔独落魄今为何？无乃慕高近白日，三足妒尔令尔疾？无乃饥啼走路旁，贪鲜攫肉人所伤？翘肖独足下丛薄，口衔低枝始能越。还顾泥涂备蝼蚁，仰看栋梁防燕雀。左右六翮利如刀，踊身失势不得高。支离无趾犹自免，努力低飞逃后患。"}
{"title": "金乡张氏园亭", "dynasty": "宋代", "author": "石延年", "content": "亭馆连城敌谢家，四时园色斗明霞。窗迎西渭封侯竹，地接东陵隐士瓜。乐意相关禽对语，生香不断树交花。纵游会约无留事，醉待参横月落斜。"}
{"title": "题李俨黄菊赋", "dynasty": "宋代", "author": "耶律洪基", "content": "昨日得卿黄菊赋，碎剪金英填作句。袖中犹觉有余香，冷落西风吹不去。"}
{"title": "和董传留别", "dynasty": "宋代", "author": "苏轼", "content": "粗缯大布裹生涯，腹有诗书气自华。厌伴老儒烹瓠叶，强随举子踏槐花。囊空不办寻春马，眼乱行看择婿车。得意犹堪夸世俗，诏黄新湿字如鸦。"}
